---
title:  "سلام دنیا"
---

##  سلام


احسان رفیعی نژاد هستم. در مقطع کارشناسی،‌ مهندسی نرم افزار خوانده‌ام و معتقدم  کسی که قرار است در حوزه تولید نرم افزار کارشناس شود هیچگاه نباید دست از یادگیری بردارد.
مدت‌ها بود تصمیم گرفته بودم برای اشتراک دانسته‌ها، علایق و نظرات شخصی محلی را برای نوشتن برگزینم. ابتدا در برخی وبلاگ ها شروع به نوشتن کردم. اما پس از مدتی تصمیم گرفتم وبلاگی ساده و شخصی راه اندازی کنم و از بین گزینه های موجود سرورهای گیت‌هاب و سیستم مدیریت محتوای استاتیک جیکیل را انتخاب کردم.


##  درباره چه می نویسم


قرار بر این است، این وبلاگ محلی برای نوشتن نظرات شخصی و ایده ها و علایقم باشد. هر آنچه که دوست دارم با دیگران در باب آن سخنی بگویم، البته بیشتر تمرکز خود را بر آموخته های جدیدم در حوزه برنامه نویسی خواهم گذاشت و علاقه‌مندم در مباحث مربوط به تولید نرم افزار بیشتر یک ارجاع دهنده خوب باشم تا یک آموزش دهنده.(بیشتر تمرکزم بر معرفی و بیان مزایا و معایب تکنولوژی ها و سرویس ها خواهد بود و برای یادگیری کامل آن سعی می کنم بهترین ارجاعات را به وب فارسی یا غیرفارسی داشته باشم)


##  من و برنامه نویسی


رشته مهندسی نرم‌افزار را با اطلاعات نسبتا کمی برای ادامه تحصیل انتخاب کردم، اما از انتخابم واقع خوشحالم :)
با آغاز تحصیل و پس از گذراندن دروس اجباری پاسکال و سی (برنامه‌نویسی پیشرفته) در ابتدای دوره کارشناسی اولین مواجهه جدی و شروع علاقه‌مندی ام به برنامه نویسی از یادگیری html و php و نوشتن اولین برنامه تحت وب شروع شد. بعد از آن تجربه‌هایی را با C# داشتم که بسیار برایم دلچسب بود. چند سالی با C# و ASP.NET دوستی خوبی داشتم تا اینکه با بالا گرفتن توجهات به دنیای موبایل تصمیم گرفتم اولین کوچ بزرگ برنامه‌نویسی‌ام را انجام داده و به دنیای جاوا و سپس اندروید رهسپار شوم. و چه کوچ هیجان انگیزی :)
اخیرا نیز با توجه به رشد و تغییرات زیاد در حوزه برنامه نویسی مدتی‌ست که سعی می‌کنم زمانی را صرف یادگیری جاوااسکریپت نمایم. توصیه می کنم شما نیز از آن غافل نشوید :)


##  همراه


بسیار سپاس‌گذار خواهم بود که در این مسیر مرا همراهی نمایید و اگر پیشنهادی دارید از طریق ehsan.rafieinezhad@gmail.com به من انتقال دهید.
