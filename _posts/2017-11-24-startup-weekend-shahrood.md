---
title:  "استارتاپ ویکند شاهرود"
date:   2017-12-10 23:04:48 +0330
---


پس از مدت‌ها استان سمنان هم تصمیم گرفته قدم‌هایی هر چند کوچک در جهت توسعه تفکر استارت آپی که سال‌ها پیش در دنیا شکل گرفته بردارد. چند روز پیش بود که در یکی از کانال‌های تلگرامی متوجه تصمیم پارک علم و فناوری شاهرود جهت برگزاری استارتاپ ویکند در استان سمنان و شهر شاهرود شدم.
برای علاقه‌مندانی که ساکن شاهرود هستند و شرایط حضور در برنامه‌های اینچنینی را ندارند یا سهولت لازم وجود ندارد قاعدتا می تواند خبر خوبی باشد. خیلی نیاز به فکر کردن نداشتم انقدر علاقه‌مند بودم که سریع تصمیم به ثبت نام در این رویداد گرفتم و البته از همان ابتدا با این پیش فرض شروع به جست‌و‌جو کردم که با توجه به اختلاف سطح برگزاری رویدادهای سایر شهرستان‌ها با تهران خیلی نباید سطح توقع بالایی داشته باشم، اما همیشه باید یک شروعی باشد تا بتوان به آینده‌ای امید داشت. در بیابان لنگه کفش کهنه نعمت است :)


##  ثبت نام در رویداد


سریعا در گوگل شروع به جست‌و‌جو کردم، اولین نتیجه سایت ایوند بود که امکان ثبت نام در رویداد را می‌داد. وارد صفحه شدم اما ...
اما ثبت نام نکردم، به نظرم خیلی مسخره آمد. اولین استارتاپ ویکند سه روزه شاهرود، استارتاپ ویکند مذهبی بود. حداقل انتظاری که داشتم این بود که با موضوع فرهنگی باشد اما چیزی که با آن روبه‌رو شدم چندان برایم خوشایند نبود. عطایش به لقایش بخشیدم.
اصلا نمی‌فهمم چرا باید همه چیز به بدترین حالت ممکن برگزار شود. چرا همیشه باید عده‌ای چارچوب‌های ذهنی خود را با بودجه عمومی به بقیه تحمیل کنند. از همین الان ایده‌های مطرح شده در این رویداد برایم قابل پیش‌بینی ست. احتمالا با مجموعه‌ای از ایده‌های کلیشه که بیشتر شامل محتوای مذهبی ست و در قالب یک کتاب الکترونیک ارائه خواهد شد. نهایتا چند ایده تکراری که مورد علاقه مسئولان برگزاری ست مطرح و با آب و تاب پرو بال داده خواهد شد.


##  برگزار کنندگان


به نظرم این طرز برخورد با منابع، علاقه‌مندان و سرمایه‌گذاران فقط از مسئولان بی‌کیفیت ما می‌تواند سر بزند. عده‌ای که یا به دلیل عدم تخصص کافی دید درست و جامعی از تکنولوژی و آینده ندارد و دچار کج‌فهمی هستند  یا آنچه برای‌شان اولویت دارد نه خروجی کار بلکه صرفا جهت فعالیتی پر سر و صدا و با عناوین مذهبی ست که موقعیت فرمایشی خود را با خودشیرینی حفظ کنند.
با دادن عناوین مذهبی نمی‌توان مذهب را گسترش داد و جوانان را قالب‌بندی کرد. کاش عنوان آن را فرهنگی قرار می‌دادند تا همه علاقه‌مندان به این حوزه، فضایی برای طرح ایده‌ها و بحث حول آن را داشته باشند و هم زمینه‌ای برای آشنایی توسعه‌دهندگان و سرمایه‌گذاران و تیم‌سازی علاقه‌مندان شکل می‌گرفت.
در نهایت امیدوارم روزی چنین رویدادهایی به شکلی درست و برای کمک به جوانان علاقه‌مند در شاهرود و سایر شهرستان‌ها برگزار شود. 


##  تعریف استارتاپ ویکند


استارتاپ ویکند یک رویداد آموزشی-تجربی در سراسر دنیاست که در ۳ روز متوالی (در انتهای هفته) بر‌گزار می‌گردد. در این برنامه شرکت کنندگان پر انگیزه‌ای شامل برنامه نویسان، مدیران تجاری، عاشقان استارتاپ، بازاریاب‌ها و طراحان گرافیک گرد هم می‌آیند تا طی ۵۴ ساعت ایده هایشان را مطرح کنند، گروه تشکیل بدهند و هر گروه ایده‌ای را اجرا کند.
